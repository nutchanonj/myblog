---
title: "สู่นภาลัย"
tags: Free-Writing
cardimage: "images/sky-cloud.jpg"
---

ในขณะที่โลกกำลังหมุนไปอย่างรวดเร็ว

ยังมีบางคนที่ยังอยู่ในหลุมลึก

มันอาจจะเกิดจากการที่มีใครบางคนผลักเขาลงไป หรือมีเหตุการณ์บางอย่างที่ทำให้ต้องตกลงไป ทำให้เขาต้องอยู่ในหลุมลึกนั้น

บางคนมีแรงพอที่จะปีนออก บางคนไม่มีแรงพอที่จะปีนขึ้นมา

ประเด็นที่สำคัญก็คือ ไม่มีใครรู้เลยว่า ใครกำลังอยู่ในหลุมลึกนั้น

มันเป็นหลุมลึกที่ล่องหน บางคนที่อยู่ในนั้น อาจจะกำลังยิ้มร่าเบิกบานอยู่ แต่ความจริงติดแหงกอยู่ในห้วงมหรรณพมานานมากแล้ว

ไม่มีใครรู้ว่าเป็นเรื่องอะไรที่ทำให้บางคนต้องตกอยู่ในหลุมลึกนั้น

อยู่ในหลุมลึก ความกดดันมีมากมาย บางคนที่ไม่เข้าใจ ก็ถ่มถุยน้ำลายใส่เขา

ถ้าโชคดี ก็คงมีคนมาช่วย เอื้อมมือมารั้งคนที่อยู่ในหลุมลึกนั้น ให้ออกมาได้

ถ้าโชคดีน้อยลง อาจต้องใช้แรงมากกว่าสองคนมาช่วย เพราะคนเดียวก็คงรั้งเขาให้ขึ้นมาไม่ไหว

หากซ้ำร้าย คนมาช่วยไม่เข้าใจ ทำไมคนเดียวถึงฉุดขึ้นมาไม่ไหว ก็พาลโทษว่าคนในหลุมนั้นไม่พยายามมากพอเอง ก็ปล่อยให้เขาอยู่ในหลุมนั้นต่อไป

---

ไม่ว่าสาเหตุมันจะเกิดจากการที่คนในหลุมนั้นพยายามไม่มากพอ หรือเกิดจากการที่ไม่มีใครเข้าไปยอมช่วย

แต่คนที่เสียใจมากที่สุด ถ้าเกิดเหตุการณ์แบบนี้ขึ้นมา

ก็คงหนีไม่พ้นเพื่อนหรือครอบครัวของคนที่อยู่ในหลุมนั้น

คนที่ผลักเขาลงไป คงไม่มานั่งรู้สึกรู้สาหรอกว่า คนในหลุมนั้นจะตายหรือเป็นอย่างไร

แล้วเราจะปล่อยเขาไปได้อย่างไร

มันเป็นเรื่องปกติของมนุษย์อยู่แล้ว ที่จะมีบางช่วงเวลา ที่พลั้งถูกผลักลงไปในหลุมดำมืดนั้น

เป็นเรื่องของ “Life’s a bitch” อย่างแท้จริง

หากเราต้องเลือกระหว่างการพยายามช่วยโดยที่ยังไม่รู้ผลลัพธ์ กับการนั่งมองให้เพื่อนของเราตายอย่างช้า ๆ

แทบจะไม่ต้องคิดเลยว่าควรจะเลือกทางไหน

---

สุดท้าย ไม่ว่าเรื่องนี้จะเกิดจากอะไร

แต่คนที่เสียใจที่สุด คือพ่อแม่ อาจารย์ หรือเพื่อนของคนในหลุมนั้นเอง
แล้วเราหรือท่าน จะไป “โทษว่าเขาในหลุมนั้นอ่อนแอ” ทำไม

ในเมื่อสุดท้าย คนพวกที่กำลังจะถูกทำร้ายจริง ๆ คือคนอีกเป็นหลายคน ที่กำลังจะมานั่งร้องไห้กับคนตายในหลุมนั้น

---

อาจมีบางคนที่บอกว่า อ่อนแอก็แพ้ไป เราอยู่อย่างสัตว์โลกที่ถูกคัดเลือกโดยธรรมชาติ

ยอมรับความจริงไม่ได้ เป็นพวกโลกสวยหรอ

--- *แต่ถ้าเราจะพูดอย่างนั้น แล้วเราจะตัดสินใจมาอยู่ในสังคมมนุษย์กันทำไม* ---

---

ขอแสดงความเสียใจกับครอบครัวผู้ฆ่าตัวตายหลายท่านในช่วงเดือนที่ผ่านมาด้วยครับ