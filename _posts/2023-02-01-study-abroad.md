---
title: "คำแนะนำสำหรับคนที่คิดอยากเรียนต่อ ป.โท ต่างประเทศ"
tags: Intania
cardimage: "images/airplane.jpg"
---

(จากมุมมองเด็กวิศวะไฟฟ้า แต่ก็น่าจะ apply ได้กับในกรณีทั่ว ๆ ไป)

### Q1. ตอบตัวเองให้ได้ว่าอยากเรียนอะไร

เรื่องนี้คือสำคัญมาก ๆ และก็ถ้าคิดได้ยิ่งเร็วก็จะยิ่งดีมากเท่านั้น ซึ่งบางคนอาจจะบอกว่าคงยังคิดไม่ออกตั้งแต่ช่วงปีสาม (ในมุมมองของคนเรียนวิศวะไฟฟ้า) เพราะว่าแม้แต่เนื้อหาวิชาพื้นฐานของในภาคก็ยังเรียนไม่จบ แถมวิชาแต่ละสาขาก็ยังไม่ได้เรียน แล้วจะรู้ได้อย่างไรว่าเราชอบหรือไม่ชอบอะไร

เรื่องนี้แนะนำว่าอยากให้ลองเข้าไปดูเว็บไซต์ของคณะที่อยากเรียนของแต่ละมหาวิทยาลัยในต่างประเทศที่สนใจ ละดูว่า lab ของคณะนั้นมี lab ไหนที่ดูน่าสนใจบ้าง โดยตอนนั้นเรายังไม่จำเป็นต้องรู้หรอกว่าเนื้อหาที่ต้องเรียนคืออะไร แต่เข้าใจไว้ก่อนว่าตัวเองชอบงานวิจัยหรือสาขาทางไหน เราจะมีไอเดียมากขึ้นว่าเราชอบอะไรจริง ๆ และเรื่องนี้ก็จะช่วยให้เราเลือกวิชาเลือก หรือสาขาที่เราชอบตอนช่วงปีสามปีสี่ได้ด้วย

ความจริงแล้ว เว็บไซต์ที่เราแนะนำมาก ๆ ให้ไปลองอ่านคือ Reddit (คล้าย ๆ Pantip แต่เป็นของทางฝั่งอเมริกากับฝั่งยุโรป) สนใจทางด้านไหนก็ลองหา subreddit ที่เกี่ยวข้องกับทางด้านนั้น คนใน Reddit ค่อนข้าง discuss เรื่องเฉพาะทางแบบจริงจังมาก เราจะได้เปิดโลกใบใหม่ที่อยู่นอกประเทศไทยบ้าง

### Q2. ตอบตัวเองให้ได้ว่าเราอยากเรียนหรืออยากทำงานก่อน

เรื่องนี้เป็นเรื่องปัจเจก นานาจิตตัง ไม่มีใครตอบให้ได้ เถียงกันมานานก็ไม่ได้ข้อสรุปว่าแบบไหนดีกว่ากัน เรื่องนี้คนจะไปเรียนต้องเป็นคนตอบเองว่าชีวิตหลังเรียนจบ ป.ตรี จะเอายังไง

### Q3. สาขาที่เรียนในระดับ ป.โท สามารถ differentiate เราให้มีค่าในตลาดแรงงาน ต่างจากเด็ก ป.ตรี จบใหม่มากแค่ไหน

เรื่องนี้ต้องศึกษาให้ดี เพราะถ้าเรียน ป.โท แต่คุณค่าในตลาดแรงงานของตัวเองไม่ได้เพิ่มไปมากนัก เรียนไปก็ดูเหมือนว่าจะเสียเวลา ส่วนตัวแนะนำว่าลองอ่านใน Reddit จะมีคนถามเกี่ยวกับเรื่องนี้แน่นอน ยกตัวอย่างเช่น ถ้าเป็นทางด้านอิเล็กทรอนิกส์ คนที่จะทำต่อทางด้าน analog design โดยเกือบทั้งหมดจะเป็นคนที่จบปริญญาโท พอเรารู้สถิติโดยคร่าวประมาณนี้ก็จะทำให้เราตัดสินใจง่ายขึ้นว่าถ้าเราอยากทำงานด้านนี้ต่อ ชีวิตของเราควรจะทำยังไงต่อไป

### Q4. ควรจะเริ่มศึกษาหาข้อมูลช่วงไหน

โดยส่วนตัวเราหาข้อมูลมานานมาก คือตั้งแต่ตอนจบปีสองขึ้นปีสามเลย เรื่องนี้เป็นเรื่องที่ใช้เวลาตัดสินใจนานมาก ไม่อยากให้เรารีบไปตัดสินใจช่วงที่เหลือเวลาไม่มากแล้ว เพราะทุกอย่างจะฉุกละหุก

ยกตัวอย่างเช่น ทุนรัฐบาลญี่ปุ่นจะมาเร็วสุด คือสมัครช่วงเดือนพฤษภาคมของทุกปี เพราะฉะนั้นถ้าใครอยากได้ทุนนี้ก็ต้องเตรียมตัวก่อนแต่เนิ่น ปกติแล้วมหาวิทยาลัยจะรับสมัครช่วงธันวาคมถึงมกราคมของทุกปี บางมหาวิทยาลัยก็รับสมัครเร็วกว่านั้นอีก สำหรับ intake เข้าเทอมปกติ คือเปิดเทอมสิงหาคมไม่ก็กันยายน เพราะฉะนั้นถ้าใครคิดอยากจะเรียนต่อทันทีหลังเรียนจบปีสี่ ก็ต้องเตรียมตัวตั้งแต่ปีสามเทอมสอง เพราะปีสี่เทอมหนึ่งจะเป็นช่วงเวลาที่ต้องเตรียมเอกสารสมัครเข้ามหาวิทยาลัยแล้ว ซึ่งตอนนั้นจะนรกแตกมาก เพราะ (ถ้าเป็นวิศวะไฟฟ้า หรือแม้แต่ภาคอื่นก็ตาม) ปีสี่เทอมหนึ่งจะเรียนหนักที่สุด มีทั้งโปรเจค วิชาเลือก ถ้ามีเรื่องเตรียมยื่น ป.โท อีก ชีวิตก็จะตึง ๆ หน่อย ส่วนตัวแล้วจึงไม่อยากให้เพิ่งมาเริ่มเลือกมหาวิทยาลัยตอนนั้น เพราะมันจะไม่ทัน

### Q5. เลือกมหาวิทยาลัย

เราอาจจะเรียงลำดับจาก top U ดัง ๆ หนึ่งในห้าสิบลำดับแรก แล้วค่อย ๆ ศึกษาหาข้อมูลของแต่ละมหาวิทยาลัย เรื่องนี้ควรเป็นเรื่องที่เราใช้เวลากับมันมาก ๆ ไม่ต้องกลัวว่าตัวเองจะใช้เวลามากเกินไปในการเลือกอะไรแบบนี้ เพราะเราจะได้รู้ตัวเองไปเรื่อย ๆ ด้วยว่าเราชอบอะไรจริง ๆ

เรื่องของ ranking โดยส่วนตัวไม่อยากให้มองเรื่องนั้นอย่างเดียว จริงอยู่ว่ามหาวิทยาลัยหรือคณะที่ติดอันดับต้น ๆ โดยทั่วไปก็ต้องมีดีมากกว่าอยู่แล้ว แต่ส่วนตัว เรารู้สึกว่าเลือกจาก lab หรือ coursework หรืองานของอาจารย์ที่เราสนใจจริง ๆ จะดีกว่าเลือกจากอันดับของมหาวิทยาลัย ที่เป็นเช่นนี้เพราะว่า เช่น สมมติว่ามหาวิทยาลัย A มีอันดันทางด้านวิศวะไฟฟ้าดีกว่ามหาวิทยาลัย B แต่สมมติว่าเราสนใจเรียนต่อทางด้านหนึ่ง ๆ ที่มหาวิทยาลัย B มีงานวิจัยและอาจารย์ที่ถูกโฉลกกับความชอบเรามากกว่ามหาวิทยาลัย A มันก็ make sense ว่าเราน่าจะอยากเลือกไปเรียนต่อที่ B มากกว่า ซึ่งเรื่องอะไรแบบนี้มันเป็นเรื่องที่ปกติมาก

### Q6. ดูว่าเรามี constraint ทางการเงินมากแค่ไหน และเรายอมรับความเสี่ยงอะไรได้บ้าง

เรื่องนี้เป็นเรื่องที่เด็กที่จะไปเรียน ป.โท น่าจะต้องคิดหนักนิดหน่อย เพราะว่าโดยส่วนใหญ่แล้ว ป.โท จะไม่มีทุนให้เยอะเหมือนกับ ป.เอก โดยเฉพาะฝั่งอเมริกา กับฝั่งยุโรป ที่ ป.โท มีทุนให้เปล่าน้อยมาก ๆ แถมตำแหน่ง TA (ช่วยสอน) หรือ RA (ช่วยวิจัย) หลายตำแหน่งก็ถูกสงวนไว้สำหรับเด็ก ป.เอก ไม่ได้เก็บไว้ให้เด็ก ป.โท มากนัก หรืออาจจะเก็บไว้ แต่ต้องรอขึ้นปีสองของ ป.โท ก่อน โดยส่วนตัวเลยอยากให้มองเรื่องนี้ไว้เป็นเรื่องที่ต้องพิจารณาอันดับต้น ๆ เลย และเราก็อาจจะต้องเผื่อในกรณีที่ไม่อยากให้เกิดขึ้น นั่นคือถ้าเราเรียน ป.โท ไม่จบภายในระยะเวลาสองปี ความเสี่ยงนี้จะทำให้เงินของเราร่อยหรอมากขนาดไหน เรื่องนี้แม้จะไม่เกิดขึ้นบ่อยแต่ก็อยากให้ลองคิดเผื่อไว้

ส่วนเรื่องทุน ขออนุญาตไม่พูดถึงทุนรัฐบาลไทยซึ่งเกือบทั้งหมดเป็นทุนที่ผูกมัด ถ้าพูดถึงทุนที่มาจากปลายทาง เช่น มาจากมหาวิทยาลัยที่เราจะไปเรียน หรือมาจากรัฐบาลของประเทศปลายทาง ก็อยากให้ลองอ่านเงื่อนไขของทุนดูดี ๆ ว่าเป็นอย่างไรบ้าง เงื่อนไขต่าง ๆ เช่น ระหว่างเรียนต้องรักษาผลการเรียนไหม ทุนที่ให้เป็นทุนที่ prioritized สำหรับเด็ก ป.เอก ก่อนเด็ก ป.โท หรือเปล่า ทุนนี้จะให้เฉพาะเด็กที่เรียนแบบ research-based แต่ไม่ให้เด็กที่เรียนแบบ coursework-based หรือเปล่า มีเงื่อนไขหรือเปล่าว่าการเรียนแบบ research-based จะต้องทำงานวิจัยกี่หน่วยกิตในช่วงปีสุดท้ายของการเรียน ป.ตรี ฯลฯ

### Q7. ผลการเรียน ป.ตรี ต้องดีแค่ไหน

เกรดทำให้ดีที่สุดเท่าที่จะทำได้ แต่อย่าลืมพวกที่เป็นงานแข่งขันหรือโปรเจคอะไรที่เกี่ยวข้องกับสาขาที่เรากำลังจะไปเรียนก็ควรต้องมี นี่เลยเป็นสาเหตุว่า ทำไมเราถึงอยากให้คนที่คิดจะเรียน ป.โท ต่างประเทศคิดเรื่องนี้ล่วงหน้านาน ๆ มาก ๆ เพราะว่าเราจะได้รู้ว่าช่วงเวลาปีสามปีสี่เราควรทำงานอะไรบ้าง

บางมหาวิทยาลัยจะมี declare ออกมาเป็นสถิติเลยว่าเด็กที่เขารับเข้าไปเรียน ป.โท มีเกรดเฉลี่ยเท่าไหร่ หรือที่จะได้ทุนจาก ม. จะต้องมีเกรด ป.ตรีเท่าไหร่ ยกตัวอย่างเช่น U of Melbourne เคยเขียนไว้ว่าทุนจะให้เด็กที่มีเกรดประมาณ 3.6 – 3.7 (ถ้าจำไม่ผิด) แต่เอาจริง ๆ คือ มีหลายตัวอย่างมาก ๆ ที่มีคนเกรดไม่ได้หวือหวา แต่เรียนในมหาวิทยาลัยแบบ top เพราะงานโปรเจคที่ทำคือดีจริง ๆ (เป็นประธานชมรม หรืออื่น ๆ ที่ได้รางวัลเจ๋ง ๆ เลยไม่มีเวลาทำเกรด)

### Q8. เตรียมเรื่องภาษาอังกฤษ

เรื่องภาษาอังกฤษ อยากให้เตรียมตั้งแต่เนิ่น ๆ เพราะไม่ว่าจะไปเรียนต่อประเทศไหน ผลสอบอังกฤษจะเป็นสิ่งที่มหาวิทยาลัยประมาณ 99% จะขอแน่ ๆ 

มีหลายคนที่ต้องสอบ TOEFL หรือ IELTS เป็นสองสามรอบเพราะสอบยังไงก็ไม่ผ่านเกณฑ์ขั้นต่ำของมหาวิทยาลัยซะที หรือโดยส่วนตัวเราเอง เราสอบ TOEFL ได้ speaking 20/30 ซึ่งค่อนข้างต่ำ ทำให้ตัด choice มหาวิทยาลัยหลาย ๆ ที่ทางฝั่งยุโรปกับแคนาดาไปเยอะมาก (ร้องไห้) โดยส่วนตัวเลยอยากเตือนเรื่องนี้มาก ๆ ไม่อยากให้ประมาทเลยว่าตัวเองพูดเก่งแล้ว ฟังเก่งแล้ว ตอนสอบจะมีเรื่องตื่นเต้นให้คะแนนฉุดจากความสามารถของเราจริง ๆ เสมอ เพราะฉะนั้นก็ ฝึกซ้อมเยอะ ๆ หรือสอบให้ชินสนามสักรอบช่วงปีสามต้น ๆ ก็ยังดี

### Q9. มหาวิทยาลัยนั้นใช้ผลสอบ GRE ไหม

ส่วนตัว เป็นคนเกลียดข้อสอบ GRE มาก เหตุผลคือทำไมสมัคร ป.โท แล้วยังต้องมานั่นสอบ standardized test ซึ่งในปัจจุบัน (ปี 2023) เข้าใจว่าหลายมหาวิทยาลัยฝั่งอเมริกาคือเริ่มเอา requirement การสอบ GRE ในการสมัคร ป.โท ออกไปแล้ว แต่บางมหาวิทยาลัย เช่น ฝั่งยุโรปกับฝั่งสิงคโปร์ ยังมีการใช้ GRE อยู่ เลยอยากให้ลองดูดี ๆ ว่าที่ ๆ เราอยากไปเรียนต้องใช้ GRE ไหม ถ้าใช้ ก็ต้องเตรียมตัวสอบพวกนี้อีก ซึ่งโดยส่วนตัวคิดว่าเสียเวลาชีวิตมากมาย

### Q10. คณะที่เราอยากเข้า ปกติสมัครช่วงไหน

ตอนที่เลือกที่เรียน อยากให้จดเก็บไว้เลยว่าปีที่ผ่านมา มหาวิทยาลัยจะรับสมัครเข้าไปเรียนช่วงไหน ที่อยากให้จดเก็บไว้เพราะว่าเราจะได้วางแผนถูกว่า พวกการสอบ TOEFL, IELTS, GRE หรือสอบวัดระดับภาษาที่สามอื่น ๆ ที่อาจจะต้องสอบ เราจะวางแผนการสอบช่วงไหน หรือเราควรจะเตรียมตัวอ่านสอบช่วงไหนด้วย พูดเลยว่าช่วงปีสามถึงปีสี่นั่นแหละเวลาจะผ่านไปรวดเร็วมาก ส่วนตัวเช่นเราเองเนี่ยสมัครสอบ TOEFL ตอน พ.ค. ปีที่แล้ว ว่าจะสอบตอนเดือน ส.ค. แต่เวลาผ่านไปเร็วมากเพราะฝึกงาน อยู่ ๆ ดี ๆ ก็ถึงวันสอบละยังเตรียมตัวไม่สุด

นอกจากเรื่องเตรียมสอบแล้วยังมีเรื่องเอกสารสมัครอื่น ๆ อีก ไม่ว่าจะเป็น recommendation letter ที่ตามมารยาทก็ควรจะขอความอนุเคราะห์อาจารย์ก่อนอย่างน้อยหนึ่งเดือน หรือ statement of purpose ที่กว่าจะเขียนออกก็ใช้เวลาเรียบเรียงไม่ใช่น้อย  เพราะฉะนั้นอยากให้ลองเขียนเป็น timeline ดูเลยว่าชีวิตช่วงนี้ควรจะทำอะไรในแต่ละเดือนๆ แล้วทำตามแผนให้ได้มากที่สุด เพราะเวลาจะผ่านไปอย่างไวมาก

### Q11. ขออาจารย์เขียน recommendation letter ทำไงดี

ข้อแนะนำก็คือ ช่วงที่เรียนอยู่ก็ทำตัวดี ๆ สนิทกับอาจารย์ แล้วตอนที่ขอท่าน ก็ช่วยเว้นเวลาให้ท่านเขียนอย่างน้อยหนึ่งเดือน เป็นช่วงเวลาที่กำลังดีที่สุด 
อีกเรื่องหนึ่ง การสมัครเรียนต่อ ป.โท ตั้งแต่ตอนช่วงที่เราเรียน ป.ตรี มีข้อดีอีกอย่างก็คือ เรายังสามารถเจออาจารย์ได้บ่อย ๆ อยู่นั่นเอง

### Q12. ข้อแนะนำในการเขียน statement of purpose (SoP)
เรื่องนี้เป็นอะไรที่หลีกเลี่ยงไม่ได้เลยในการสมัครเข้า ป.โท บางมหาวิทยาลัยอาจมีแบบฟอร์มคำถามเป็นข้อ ๆ ไว้เป็น outline เบื้องต้นสำหรับเขียน แต่ส่วนใหญ่จะไม่เป็นเช่นนั้น คือให้เราเขียนเป็นกระดาษ A4 เปล่า ๆ นี่แหละ แล้วส่งในระบบไป

อันนี้อยากบอกมาก ๆ ว่า SoP น่าจะเป็นเอกสารที่สำคัญพอ ๆ กัน หรือน่าจะสำคัญมากกว่า CV ที่รวบรวมผลงานของเราทั้งหมดในช่วง ป.ตรี ด้วยซ้ำ ที่ส่วนตัวเราคิดแบบนี้เพราะว่า **statement of purpose เป็นสิ่งที่บอกคณะกรรมการว่าทำไมเราถึงอยากมาเรียน มาเรียนเพราะอะไร** ลองคิดดูว่ามันเป็นเอกสารชิ้นเดียวที่เราสามารถบอกความในใจ เป็นเอกสารที่ทางการนะ แต่ไม่ทางการที่สุด ที่เขาจะสามารถอ่านแล้วเขาเข้าใจวัตถุประสงค์ของเราได้ เพราะฉะนั้นอยากให้เขียน SoP ให้ดีที่สุด กระชับที่สุดเท่าที่จะทำได้ (เพราะยาวไปเขาก็ไม่อ่าน)

เทคนิคส่วนตัวที่เราเอามาใช้เขียน SoP มีด้วยกันคือ

- ในเนื้อหามีสักครึ่งหนึ่งที่เป็นแนะนำตัวเรา ทำไมเราถึงชอบสาขานี้ อีกครึ่งหลังบอกตัวเองว่าทำไมถึงอยากมาเรียนที่นี่ ทั้งสองส่วนต้องเชื่อมโยงกัน
- ทุกประโยคต้องมีวัตถุประสงค์ ประโยคไหนดูไม่สำคัญให้ตัดทิ้งเลย 
- ควรจะยาวประมาณไม่เกินหน้าครึ่ง (อันนี้ถามมาจาก อ.จิตโกมุท) คือประมาณ 700 คำ ถ้ายาวกว่านี้จะเยิ่นเย้อละ
- ไม่ต้องเวิ่นเว้อ ไม่ควรเขียนอะไรที่ดู personal ไม่ต้องสำนึกในบุญคุณใด ๆ หรือไม่ต้องพูดถึงความยากลำบาก หรืออะไรที่ดูเบียว ๆ เพราะมันจะเลี่ยน (ถ้าอยากเขียนเบียว ต้องเบียวแบบ realistic)
- สิ่งที่เขาอยากรู้คือเรื่องราวของเราเฉพาะที่เกี่ยวข้องกับเรื่องของเขา กับทำไมเราถึงอยากไปเรียนกับเขา เขาพิเศษยังไง ทำไมถึงเรียนกับเขาแทนที่จะเรียนกับที่อื่น

### Q13. สมัครกี่ที่ดี

แล้วแต่เลย แต่จำไว้ว่า SoP ต้องเขียนแยกของแต่ละมหาวิทยาลัย ไม่ควรเขียนเหมือนกันแล้วสมัครไปทั่ว เพราะฉะนั้นยิ่งสมัครหลายที่ยิ่งเหนื่อย ละก็อย่าลืมว่าสมัครแต่ละที่ต้องเตรียมค่าสมัครไปจ่ายเขาด้วยนะ

### Q14. เรื่องอื่นที่ต้องพิจารณา

เช่น สิ่งอำนวยความสะดวกในมหาวิทยาลัย หรือในเมืองนั้น วัฒนธรรมของประเทศที่จะไปเรียน วิชาเรียนของคณะนั้นใช้ภาษาอะไร ควรเตรียมเรียนภาษาที่สามไหม ประเทศนั้นสามารถทำงานต่อได้หรือไม่ เงินเดือนเท่าไหร่  (เพราะโดยส่วนตัว ที่ไปเรียนไต้หวันเพราะอยากทำงานที่ไต้หวันต่อ แหะ) คณะที่ไปเรียนมีรุ่นพี่คนไทยเยอะไหม ฯลฯ

ถ้ามหาวิทยาลัยนั้นมี open house มาไทยก็คือ perfect อย่างตอนของเราเอง NTU Taiwan กับ Taiwan Tech มาจัดบรรยายให้ที่สถาบันปัญญาภิวัฒน์ เลยได้มีโอกาสถามเกี่ยวกับการเรียนกับเรื่องการทำงานที่โน่นแบบละเอียดมาก ส่วนตัวถ้ามีโอกาสอะไรพวกนี้คืออยากให้ไป เพราะบางข้อมูลมันไม่มีใน website

### Q15. ส่งท้าย

เรื่องเรียนต่อ ป.โท ต่างประเทศ เป็นเรื่องที่ต้องหาข้อมูลนานมาก ๆ อยากให้ศึกษาข้อมูลเร็ว ๆ ตั้งแต่ปีสองหรือปีสามก็ได้ ไม่ต้องรอจนฝึกงานเสร็จหรือขึ้นปีสี่แล้วเพราะมันจะไม่ทัน

ตอน ม.ปลาย เราน่าจะชินกับการที่มีตัวเลือกน้อย ๆ เช่น เลือกคณะก็ได้แค่ จุฬา มหิดล มธ. มช. แต่ไปเหนื่อยตอนต้องเตรียมสอบวิชาต่าง ๆ มากมาย แต่การสมัคร ป.โท มีตัวเลือกเยอะกว่ามาก และก็มี constraint ให้ต้องคิดเยอะ แต่ข้อดีคือไม่ได้มีอะไรที่ต้องเตรียมสอบมากเหมือนตอน ม.ปลาย เพราะฉะนั้นเลยไม่อยากให้คิดว่ามันเป็นเรื่องใหญ่ เรื่องยาก อยากให้คิดว่ามันเป็นเรื่องง่ายคล้าย ๆ กับตอน ม.ปลาย คือตอน ม.ปลาย เรายังคิดเลยว่าเราจะเริ่มเตรียมตัวอ่านสอบเข้ามหาวิทยาลัยตอนไหน ถ้าคิดจะเรียนหมอก็อาจจะต้องเริ่มเตรียมเร็วกว่าเพื่อน นี่ก็กรณีเดียวกันว่าถ้าเราติดจะเรียนต่อ ป.โท ในต่างประเทศ ซึ่งคนส่วนใหญ่ไม่ได้ทำกัน เราก็ต้องเตรียมตัวเร็วกว่าเหมือนกัน แต่ก็ไม่ได้อยากให้มองว่าเป็นเรื่องเครียด อยากให้มองเป็นเรื่องที่ต้องทำเรื่อย ๆ มากกว่า แต่ต้องคิดเรื่อย ๆ ที่จริงก็คล้าย ๆ กับคนอื่นที่วางแผน career path หลังจบวิศวะนั่นแหละ สู้โว้ย (จบ)